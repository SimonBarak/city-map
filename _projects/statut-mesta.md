---
language: sk
layout: post
image: "/v1561280981/uploads/Screenshot%202019-06-23%20at%2011.09.21.png"
icon: "/v1561022870/uploads/icon-mole.jpg"
name: Štatút mesta
title: statut-mesta
lat: 48.207465
lon: 19.348551
author: Lumír Nykl
categories: ''
excerpt: Život krta, to je temný svet pod zemou bez prívodu denného svetla a slnečných
  lúčov. Stavia krivolaké uličky, ktoré slúžia ako pasca, do ktorej sa má korisť lapiť.
  Krt je drsný a nemilosrdný. Krt vidí svet nosom.

---
_Život krta, to je temný svet pod zemou bez prívodu denného svetla a slnečných lúčov. Stavia krivolaké uličky, ktoré slúžia ako pasca, do ktorej sa má korisť lapiť. Krt je drsný a nemilosrdný. Krt vidí svet nosom._

V zámockej expozícii bábok varuje sprievodca s razanciou bábkovodiča: “Už tu bolo niekoľko takých, ktorí sa chytali vecí a zle to s nimi dopadlo.” Takýchto Pražákov, chcelo by sa povedať. Nesúvislo blúdim pohľadom okolo seba, očami obkresľujem kocky a obdĺžniky v okolí. Pokrok, Baník. Ako sa dá pomenovať takýto stav, keď to, na čom najviac záležalo, je preč, a ostali iba mená? Na námestie páli slnko tak, až to dráždi na kýchnutie. Dostať to všetko zo seba von, lenže odkiaľ a ako? Myšlienky sa plazia hlavou ako oznámenia na digitálnom displeji. Pozvanie na oslavu vydržalo aj nasledujúci deň, na rozdiel od slávnostného naladenia. Kultúrny dom, dĺžkou výstavby aj mierkou pripomínajúci Ceaușescov Palác ľudu opäť zhodil z tela prisaté pódium.

50\. výročie udelenia štatútu mesta vyvrcholilo primátorským kvízom. Svetácky vystupujúci baby boomer v jachtárskom outfite kladie otázky dikciou obľúbeného deväťdesiatkového zabávača: „Otázka znie: Koľko má naše mesto rokov?“ Nevyslovený generačný stret sa zhmotňuje v odpovedi zmäteného teenagera: „Tri!“ Verejný posmech rýchlo zaniká v dave rozdelenom páskou na majiteľov kariet a tých bezkaretných, bezkontaktných. Chrastenie ostnatého drôtu zo susedných hraníc sem síce cez polemické hitovky nedolieha, ale aj tu sa rozdeľujúce rečnenie vyostruje s tým, ako sa na seba vŕšia prázdne tégliky. Na údajne miestne víno sa stojí dômyselne vyzerajúci rad. Ľudia degustujú s podobnou hrdosťou, s akou si dvanásťročné decko víťazoslávne odnáša ukoristené malé pivko. Medzitým zvolený zástupca štatusového mesta obracia reč na množstvo obyvateľov, na mieste i vo výkazoch. Papier a čísla údajne neodpovedajú realite, takže tí, ktorí počúvajú a nemajú tu trvalý pobyt, nie sú zviazaní s rodnou zemou, pretože na nej blokujú opravy chodníkov, na ktoré by inak peniaze boli. Živá hudobná produkcia milosrdne rozsekáva debatu. “Poradím vám, odpovedzte frázou, ktorá veľmi dobre zaberá: Yes, you’re right!”

Sídliskovej klubovni prebudovanej na cyberpunkový saloon s gánkom dominuje výmaľba v štýle balancujúcom na tenkej hrane medzi drum’n’bassovým psychedelickým kánonom a samouckým metalovým surrealizmom. Kultúrny impresário neváha pripomenúť, že tu si kapely za tvrdý chľast platia sami, pivo, podľa ktorého sa to tu kedysi pomenovalo, musí stačiť.

O pár krokov ďalej po zámkovej dlažbe je v záhradnej reštaurácii ponuka pestrejšia.

_- „Môžete mi pripraviť menšiu porciu šalátu? Alebo ako je to veľké?“ „Je to klasická miska.“ „Klasická miska... hej, to si dám!“_

Dobrovoľne nezamestnaný bývalý baník-intelektuál sa pri stolčeku priznáva, že dlhodobo zápasí s mnohostostránkovou bichľou Povojnová Európa od Tonyho Judta. Podopretý predrevolučným étosom a so starosťou o rodičov na krku pôsobí ako svätec. “Za totáča držali ježíšaci a avantgarda spolu,” hovoril mi nedávno známy z Bratislavy, lenže aký to má v miestnom prostredí zmysel? Moje úvahy tu pôsobia ako „Falošné idey, cudzia krv“ alebo skôr Kosa z nosa, ako dovozové značkové tepláky, na ktoré sa tu prišívali logá, ako prototyp futuristickej rikši, na ktorú tender z Indie pre miestnu montovňu nakoniec nevyšiel. Dá sa vôbec to, čomu sa slizkou novinárskou frázou hovorí „jemné spoločenské pradivo“ rozpliesť ponorením sa do cudzích vôd a neotráviť ich? Je to ako hladina na prírodnom kúpalisku – kalná, ale nezávadná, hnedá je menej škodlivá než naoko čistá. Keď vyjdem von, beztak sa hneď osprchujem. Na kúpalisku prebieha ocenenie plaveckého oddielu plavcov za reprezentáciu mesta v plávaní. Hovorím si, či tu vôbec môžem urobiť nejaké rozpriahnuté tempá alebo iba šliapať vodu. Primátor v žabkách a tričku Gant dekoruje vzorných občanov za sprievodu donekonečna sa opakujúcej fanfáry. Nadšený animátor voľného času skáče do vody priamo z rozbehnutého skejtu.

Ako by som mohol splynúť s davom, keď mám čo robiť,  
aby som vôbec stíhal našu vlastnú výskumnú formáciu? Baníci na čelbe v šachte si dokázali poradiť s nedeštruktívnym zanesením sondy oveľa ľahšie.

Cestou naspäť do mňa naráža normie chalan v smart casual polotričku, hovorí niekam do bubliny okolo jeho bezdrôtových „štúdiových“ slúchadiel, vyráža zo seba nejasné povely. Autobusová stanica je podobná ako snáď všade vo Východnom bloku. Asfalt a betón pália všade rovnako. Rómske deti pobavene pobehujú okolo. Keď začujú moje neúprimné ospravedlnenie zaneprázdnenému pyramídovému hráčovi, zakričia na mňa: _„Jó, jó? Nashlé!“_