---
layout: post
image: "/v1561368631/uploads/i_4983919.jpg"
icon: "/v1561022896/uploads/icon-family.jpg"
title: sidlisko-a-rozcestnik
categories: ''
language: ''
lat: 48.210131
lon: 19.346933
author: 'Martina Růžičková '
name: Sídlisko a rozcestník
excerpt: V roku 1950 sa v tesnej blízkosti vtedajšej obce Veľký Krtíš začalo stavať
  sídlisko. O tomto súbore stavieb, o týchto bytovkách, nie je nutné premýšľať len
  ako o domovoch pre zamestnancov v tom období sa rozvíjajúcej bane..

---
V roku 1950 sa v tesnej blízkosti vtedajšej obce Veľký Krtíš začalo stavať sídlisko. O tomto súbore stavieb, o týchto bytovkách, nie je nutné premýšľať len ako o domovoch pre zamestnancov v tom období sa rozvíjajúcej bane.

![Výstavba](https://res.cloudinary.com/dhxmg9p4i/image/upload/c_scale,w_740/v1561368631/uploads/i_4983919.jpg "Výstavba")Vo svojej knihe **_The Stack_**: On Software and Sovereignty (Stoh: O softvére a suverenite) uvádza sociológ a teoretik Benjamin Bratton príklad svätyne **_Göbekli Tepe_**. Jej pozostatky sú podľa tvrdení archeológov až 11 000 rokov staré a sú tak staršie než egyptské pyramídy. Göbekli Tepe vznikla dávno pred tým, než sa naši predkovia začali venovať poľnohospodárstvu a zakladať osídlenia podobné dnešným mestám a dedinám. Bratton chápe tento chrámový systém, túto veľkú štruktúru vytvorenú človekom ako **_rozcestník_**, bránu. Cez Göbekli Tepe prechádzali lovci a zberači pohybujúci sa vo vzdialenosti až 100 kilometrov od nej. Podľa Brattona mohli zvieratá namaľované na jej stenách slúžiť ako akýsi **_zoznam_**, **_archív_**, **_informácia_** o tom, s akými živočíchmi a rastlinami sa mohli ľudia pri zbere a love v krajine stretnúť. V Göbekli Tepe sa odohrávali tiež pohrebné **_rituály_** a tak je Brattonom chápaná i ako brána do tajomstiev, ktoré si používatelia tohto chrámu – štruktúry spájali so smrťou. Göbekli Tepe tak poskytovala pravekému človeku vodítka pre pohyb v ťažko predvídateľných krajinách Zeme i duše.

![Göbekli Tepe, Urfa](https://res.cloudinary.com/dhxmg9p4i/image/upload/c_scale,w_740/v1561368631/uploads/gobekli_tepe.jpg "Göbekli Tepe")Myslím, že na začiatku svojho vývoja mal Veľký Krtíš ako sídlisko, a neskôr ako mesto, podobnú úlohu. Bol budovaný  
v okolí oblastí, ktoré boli pre minulý režim **_nepredvídateľné_**. Do týchto dedín a usadlostí sa ťažko dostávalo. Chýbali  
zjazdné cesty. Obyvatelia týchto oblastí mali svoj vlastný spôsob organizácie práce. Vidiecke oblasti boli vtedajšou komunistickou vládou vnímané ako zaostalé. Cieľom Komunistickej strany Československa (KSČ) v 50. rokoch 20. storočia bola **_kolektivizácia_** poľnohospodárstva, vznik Jednotných roľníckych družstiev (JRD) a **_spriemyselnenie_** vidieckych oblastí. Môžeme tu hovoriť o snahe KSČ vybudovať veľký infraštruktúrny celok (**_sieť_** navzájom spojených ciest, železníc, podnikov, družstiev, verejných priestorov). Vznik osídlenia v okolí dediny Veľký Krtíš si môžeme predstaviť ako postupné **_zhromažďovanie_** ľudí na základe pokynu vlády – KSČ. Pre Benjamina Brattona  
je pri premýšľaní nad otázkou „Čo je to mesto, **_vrstva_** mesta?“ dôležitý práve takýto **_moment_** zhromaždenia ľudí na jednom mieste. Do zhromaždenia Bratton započítava nielen súčasných a budúcich obyvateľov mesta, ale i osoby, ktoré cez mesto z rôznych dôvodov **_prechádzajú_**. V širšom slova zmysle patrí do zhromaždenia i rastlinstvo a živočíšstvo, podnebie, cesty a železnice, vodné toky. Mesto mení zhromaždených a zhromaždení menia mesto.

![Aj tu sa pásli ovce](https://res.cloudinary.com/dhxmg9p4i/image/upload/c_scale,w_740/v1561369017/uploads/ovce%20stary%20krtis.jpg)![Tiež aktivity našich občanov](https://res.cloudinary.com/dhxmg9p4i/image/upload/c_scale,w_740/v1561369853/uploads/worker.jpg)![Súťažný návrh o centrálnú mestsků zonu](https://res.cloudinary.com/dhxmg9p4i/image/upload/c_scale,w_740/v1561370204/uploads/IMG_6552.jpg)![V dielni závodu pleta](https://res.cloudinary.com/dhxmg9p4i/image/upload/c_scale,w_740/v1561370286/uploads/workers.jpg "v-dielni-zavodu-pleta")Dedinčania mali vo vznikajúcom osídlení Veľký Krtíš  
možnosť sledovať **_pokrok_** tak, ako si ho predstavovala KSČ. **_Bytovky_** boli úhľadne zoradené a oddelené od miest, kde  
ich obyvatelia pracovali – od bane a fabrík. Noví obyvatelia Veľkého Krtíša – **_prisťahovalci_** mali možnosť pozorovať postupnú premenu vidieckych „nepredvídateľných“ osídlení. Navzdory dlhotrvajúcemu odporu svojich obyvateľov  
prešli „nepredvídateľné“ oblasti procesmi znárodňovania  
a kolektivizácie. Poľnohospodárstvo bolo odvtedy riadené  
z jedného centra a z dedinčanov – samostatne hospodáriacich roľníkov sa stali družstevníci rozdelení do Jednotných roľníckych družstiev. Obyvatelia sídliska – od roku 1968 už mesta Veľký Krtíš – pochádzali z rôznych kútov vtedajšieho Československa. Novousadlíci prišli za prácou v bani, pričom im bol pridelený i byt. Pre ženy bol vybudovaný textilný závod. Väčšími zamestnávateľmi boli pred rokom 1989 tiež podniky LIAZ a Tesla. Po roku 1968 vznikli i prvé závody na spracovanie poľnohospodárskych výrobkov v oblasti – Vinárske závody a mliekareň. V rámci takzvaných akcií Z, ktoré boli organizované KSČ, pomáhali novousadlíci budovať a po okupácii v roku 1968 zas rekonštruovať verejné priestranstvá (kino, kultúrny dom, park, športoviská), infraštruktúru (cesty, chodníky) a obytné bloky. Stavali si tiež rodinné domy v rámci projektov individuálnej bytovej výstavby. Tieto mali **_prepojiť_** nové sídlisko s pôvodnou dedinou.

![](https://res.cloudinary.com/dhxmg9p4i/image/upload/c_scale,w_740/v1561370559/uploads/track.jpg)Veľký Krtíš nebol len baníckym sídliskom či mestečkom. Predstavme si ho ako **_svätyňu_**, **_showroom_** pokroku podľa predstáv minulého režimu. Pokroku, ktorý mal byť plošne rozšírený a presahovať hranice jednotlivých oblastí. Predstavme si Veľký Krtíš ako **_základňu_** pre **_rozhľad_** minulého režimu po okolí. Práve vďaka silnému **_príbehu_**, **_mýtu_** pokroku a možnosti rozhliadnuť sa boli živá a neživá príroda na sídlisku a v jeho okolí **_triedené_**, **_kontrolované_** a **_ovplyvňované_**. Železnica, ktorá spájala Baňu Dolina s Lučencom, bola budovaná **_navzdory_** nepriaznivým prírodným podmienkam. V okolí novovzniknutých priemyselných podnikov chýbala dostatočne vybudovaná sieť ciest pre dopravu výrobkov a materiálu. Banský závod Dolina bol založený, i keď sa už v tej dobe vedelo, že tamojšie zásoby kvalitného uhlia sú malé. **_Ovplyvňujúce_** sa samo stáva ovplyvneným.