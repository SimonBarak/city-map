---
layout: post
title: "Statut města"
categories: article
author: Lumír Nykl
coordinates:
  lon: 19.355617
  lat: 48.207051
icon: /assets/icons/icon-nose.png
language: CZ
---

Život krtka, to je temný svět pod zemí bez přívodu denního světla a slunečních paprsků. Staví křivolaké uličky, které slouží jako past, do níž se má kořist chytnout. Krtek je drsný a nemilosrdný. Krtek vidí svět nosem.

V zámecké expozici loutek varuje průvodce s razancí loutkovodiče: “Už tu bolo niekoľko takých, ktorí sa chytali vecí a zle to s nimi dopadlo.” Takových Pražáků, chtělo by se říct.
Nesouvisle bloudím pohledem okolo sebe, očima obkresluje kostky a obdélníky v okolí. Pokrok, Baník. Jak se říká takovému stavu, kdy to na čem nejvíc záleželo, je pryč a zbyla jenom jména? Na náměstí slunce pálí až to dráždí ke kýchnutí. Dostat to všechno ze sebe ven, jenže odkud a jak? Myšlenky se plazí hlavou jako oznámení na digitálním displeji. Pozvání k oslavám vydrželo i den poté, narozdíl od slavnostního naladění. Kulturní dům, délkou výstavby i měřítkem připomínající Ceaușescův Palác lidu se opět shodil z těla přisáté pódium.

50. výročí udělení statutu města vyvrcholilo primátorským kvízem. Světácky vystupující baby boomer v jachtařském outfitu klade dotazy dikcí oblíbeného devadesátkového baviče “Otázka znie: kolko má naše mesto rokov?” Nevyslovený generační střet se zhmotňuje v odpovědi zmateného teenagera: “Tri!”. Veřejný posměch rychle zaniká v davu rozděleném páskou na majitele karty a ty bezkaretní, bezkontaktní. Chrastění ostnatého drátu ze sousedních hranic sem sice přes polemické hitovky nedoléhá, ale i tady se rozdělující řečnění vyostřuje s tím, jak se na sebe vrší prázdné kelímky. Na údajně místní víno se stojí důstojně vypadající řada, lidi degustují s podobnou hrdostí, s jakou si dvanáctileté děcko vítězoslavně odnáší ukořistěné malé pivko. Mezitím zvolený zástupce statusového města stáčí řeč na množství obyvatel, na místě i ve výkazech. Papír a čísla údajně neodpovídají realitě, takže ti, kdo slyší a nemají tu trvalý pobyt, nejsou svázání s rodnou zemí, protože na ní blokují opravy chodníků, na které by jinak peníze byly. Živá hudební produkce milosrdně rozsekává debatu. “Poradím vám odpovedzte frázou, ktorá velmi dobre zaberá: Yes you’re right!”

Sídlištní klubovně přebudované na cyberpunkový westernový saloon s gánkom vévodí výmalbou ve stylu balancujícím na tenké hraně mezi drum’n’bassovým psychedelickým kánonem a samouckým metalovým surrealismem. Kulturní impresário neváhá připomenout, že tady si kapely za tvrdý chlast platí samy, pivo podle kterého se to tu kdysi pojmenovalo, musí stačit.

O pár kroků dál po zámkové dlažbě je v zahradní restauraci nabídka pestřejší.

- “Možte mi pripravit menšiu porciu šalátu? Alebo ako je to velké?” “Je to klasická miska.” “Klasická miska...hej, to si dám!”
  Dobrovolně nezaměstnaný bývalý horník-intelektuál se u stolku přiznává, že dlouhodobě zápasí s mnohasetstránkovou bichlí Poválečná Evropa od Tonyho Judta. Podepřený předrevolučním undergroundovým etosem a se starostí o rodiče na krku působí jako světec. “Za totáča držali ježíšaci a avantgarda spolu.” říkal mi nedávno známý z Bratislavy, jenže jaký to má v místním prostředí smysl? Moje úvahy tu působí jako “Falešné ideje, cizí krev” nebo spíš Kosa z nosa, jako dovážené značkové tepláky, na která se tu šila loga, jako prototyp futuristické rikši, na níž tendr z Indie nakonec nevyšel. Dá se vůbec to, čemu se slizkou novinářskou frází říká “jemné společenské předivo” rozplést ponořením se do cizích vod a neotrávit je? Je to jako hladina v přírodním koupališti - kalná, ale nezávadná, hnědá je míň škodlivá než naoko čistá.

Cestou zpět do mě vráží normie kluk v smart casual polo triku, mluví někde do bubliny okolo jeho bezdrátových, “studiových” sluchátek, vyráží ze sebe nejasné povely. Autobusové nádraží je podobné jako snad všude ve Východním bloku. Asfalt a beton pálí všude stejně. Romské děti pobaveně pobíhají okolo. Když zaslechnou moji neupřímnou omluvu zaneprázdněnému pyramidovému hráčovi, zakřičí na mě: “Jó, jó? Nashlé!
