---
language: sk
layout: post
image: "/v1561279973/uploads/Screenshot%202019-06-23%20at%2010.52.25.png"
icon: "/v1561022812/uploads/icon-clock.jpg"
name: 'Kdekoľvek mimo svet: ekonómia plytvania, nepodmienené slnenie a odpočinok ako
  zbraň'
title: kdekolvek-mimo-svet
lat: 48.20951
lon: 19.34074
author: Noemi Purkrabková a Jiří Sirůček
categories: ''
excerpt: 'Nápad na tento text sa zrodil jedného horúceho letného dňa na bio-kúpalisku
  Krtko v mestečku Veľký Krtíš na južnom Slovensku. Desiatky ľudí sa vyhrievali na
  slnku aleboležali na tráve v tieni slnečníkov. Akoby sa chladivá voda premenila
  v lenivo dýchajúci neuralgický bod celého okolia a popoludnie tú trávilo celé mesto. '

---
_V kaluži sa zrkadlí celý svet._

Gaston Bachelard, Voda a sny (1942)

Nápad na tento text sa zrodil jedného horúceho letného dňa na bio-kúpalisku Krtko v mestečku Veľký Krtíš na južnom Slovensku. Desiatky ľudí sa vyhrievali na slnku alebo ležali na tráve v tieni slnečníkov. Akoby sa chladivá voda premenila v lenivo dýchajúci neuralgický bod celého okolia a popoludnie tú trávilo celé mesto. Kúpalisko sa aj pre nás stalo centrom pomyselnej dostredivej dráhy – nakoniec si nás vždy pritiahlo späť...

Ako návštevníci z oveľa väčšieho mesta, ktorí ešte iba pred niekoľkými hodinami vystúpili po poldennej ceste na krtíšskej autobusovej zastávke, mali sme potrebu akosi reflektovať pozíciu, z ktorej o ňom môžeme hovoriť, bez toho aby sme poučovali alebo romantizovali.

A práve tu, uprostred uspávajúceho tepla a tlmených zvukov vody, sme si uvedomili, že je možno lepšie nepýtať sa, „čo môžeme urobiť pre Krtíš“, ale v duchu presného prevrátenia slávneho Kennedyho citátu si naopak položiť otázku: „čo môže Krtíš urobiť pre nás“?

Táto pozícia nie je samozrejme motivovaná len snahou niečo získať pre seba, ale predovšetkým pre nás znamenala možnosť, ako sa zriecť arogantného predpokladu, že máme automaticky sami čo ponúknuť. Myšlienka, že ideme niečo urobiť pre Krtíš totiž znie honosne, ale (nielen) v našej situácii by v sebe bezpodmienečne niesla povýšenosť. Veľký Krtíš nás síce zaujímal práve preto, že sa v ňom zjavujú mnohé problémy post-industriálnej a post-privatizačnej neskoro kapitalistickej spoločnosti, ale zdalo sa nám nemiestne jednoducho prísť a začať kritizovať. Rozhodli sme sa preto zmeniť perspektívu: Čo keď Krtíš nielen nečaká na naše „rady“, ale naopak môže ponúknuť niečo, čo aj nám samým chýba?

Možno, že mesto, ktoré na prvý pohľad prejavuje mnoho negatívnych symptómov dnešnej (geo)politickej a ekonomickej situácie, vo skutočnosti skrýva aj pozitívny moment, na ktorom by sme všetci mohli začať stavať. Vďaka relatívnej infraštruktúrnej izolácii a neveľkej rozlohe sa Veľký Krtíš stáva sledovateľným terénom odkrývajúcim plány nadnárodných koncernov, dozvuky politiky deväťdesiatych rokov, nové ako aj staré formy segregácie, alebo budovanie digitálneho kultu osobnosti, a umožňuje nám tak nielen pozorovať ich mechanizmy, ale aj stopovať možnosti ich prekonania. A možno, že práve takú cestu odporu ukrýva atmosféra všetko objímajúceho povaľačstva, ktoré prestupuje mestom a kulmi- nuje na jeho obľúbenom prírodnom kúpalisku, a ktoré sme sa rozhodli tú skúsiť vnímať ako východiskový bod pre trocha voľnú špekuláciu o krajšej budúcnosti, o spoločnosti bez práce, o nekončiacom odpočinku a svete nepodmieneného (seba) zušľachťovania.

V 21. storočí sa sama naša existencia stala bojiskom ekonomických záujmov globálnych korporácií. Neustávajúca výmena a cirkulácia mení našu každodennú skúsenosť žitého času a zlieva ju v „trvanie bez prestávok“, v ktorom sa radikálne boria kedysi jasné predely medzi prácou, spánkom a voľným časom. Konzumujeme a sme konzumovaní aj pri zábave ajpri odpočinku. Všetky naše aktivity sú analyzované a podriadené seba-zhodnocovaniu.

Akokoľvek sa snažíme priblížiť sa predpokladaným ideálom, vždy prichádzame neskoro. V takom kontexte sa aj bublinková kúpeľ stáva prostriedkom budovania image a starostlivosť o seba tvrdou prácou.

![](https://res.cloudinary.com/dhxmg9p4i/image/upload/c_scale,w_740/v1561280454/uploads/Screenshot%202019-06-23%20at%2011.00.35.png)Ako popisuje (trocha hrôzostrašne) heslo na českej Wikipédii: osobný branding „je proces, pomocou ktorého dochádza k budovaniu osobnej značky, ktorá vyznačuje, čím daný človek je a čo robí. Je v podstate určená k budovaniu image a názoru ostatných.“ O svoj obraz sa teda staráme neustále – je však vôbec možné sa ešte starať nielen oň, ale skutočne o seba? Naša značka je v pohotovosti dokonca aj keď spíme, ustavične o krok napred. Je súčasťou systému výmeny a ustavič-ne potrebuje update. Jej naplnenie je nemožné. Chceme držať krok, no nepretržité procesy, ktorých sme súčasťou, sú vždy rýchlejšie.

Dojem, že nám čas preteká medzi prstami, nazýva Mark Fisher „časovou chudobou“. V rozhovore s Judy Thorn vysvetľuje, že práve nedostatok času je nástrojom, ktorý nám účinne bráni reflektovať našu vlastnú situáciu a činí tak nemožným nielen kritické myslenie, ale navyše aj prostý pôžitok. „Keď uvažujeme o tom, čo znamená mať čas užívať si, uvedomíme si, do akej miery je dnes časová chudoba endemická. Dokonca aj bohatí akoby nevedeli užívať si luxusu,“ hovorí Fisher a dodáva, že úspešní kapitalisti sa neraz priam pýšia tým, že nemajú žiaden voľný čas a že ich život je naplno ovládaný prácou. Keď rozvinieme trocha túto myšlienku, možno nás to dovedie k celkom novej definícii luxusu. Ak aj tým najbohatším chýba čas, nie je potom najväčším prepychom nie súkromný tryskáč, ale práve schopnosť užívať si pre potešenie samo o sebe?

Steven Shaviro cituje Oscara Wildea, keď ukazuje, že seba-kultivácia už od 19. storočia fungovala ako určitá reakcia na diskrimináciu a ako forma úniku z normalizovanej spoločnosti. Takéto „obrátenie dovnútra“ je samozrejme v mnohých ohľadoch problematické, čiže možnosť reálne spomaliť je reálne dostupná iba niekoľkým privilegovaným jedincom, ktorí disponujú dostatočným ekonomickým alebo symbolickým kapitálom. Pokiaľ však budeme chápať pozitívne povaľačstvo nie ako možnosť letieť na Malorku, no v zmysle Fisherových slov skôr ako určité (nedostupné) mentálne nastavenie, potom sa čas skutočne javí ako bohatstvo ležiace mimo dosah dokonca aj bohatých.

![](https://res.cloudinary.com/dhxmg9p4i/image/upload/c_scale,w_740/v1561279973/uploads/Screenshot%202019-06-23%20at%2010.52.25.png)

Už pre Wildea boli preto estetická seba-kultivácia a oddych možné až po nastolení nového spoločenského poriadku. Keď čítame jeho esej _Ľudská duša_ za socializmu, dozvedáme sa, že život plný zušľachťovania a krásy je podmienený univerzálnym príjmom a zrušením súkromného vlastníctva. Táto dandy verzia plne automatizovaného luxusného komunizmu počíta so svetom, v ktorom stroje vykonávajú všetku nutnú prácu a ľudia tak môžu „vymýšľať podivuhodné a zázračné veci pre svoju radosť a pre radosť všetkých ostatných.“ Samotná predstava, že práca by mala byť bezpodmienečná pre obživu, je pre Wildea „degradujúca“ a domnieva sa, že by sme sa namiesto toho mali oddávať „ušľachtilej prázdni“ a venovať sa iba takým aktivitám, ktoré nás robia šťastnými. Človek by tak mohol „byť veľkým básnikom, alebo veľkým vedcom; alebo mladým študentom na univerzite, alebo človekom, ktorý stráži ovce na stepi...“, bez toho, aby sa musel čomukoľvek záväzne venovať. Žiadna aktivita vnútená zvonka nemôže teda byť skutočne prospešná a nečinnosť sa v tomto zmysle stáva rovnako dobrou voľbou.

_Najvhodnejšie povolanie civilizovaného človeka je nerobiť nič. – Théophile Gautier: The Glory of the Senses (1836)_

Michel Foucault píše o starostlivosti o seba samého dokonca ako o praxi „umenia existencie“. Aby sme mohli kultivovať svoju existenciu, musíme sa odvrátiť od „vonkajšieho zamestnania, od snahy vyniknúť“ a venovať sa naplno práve seba-kultivácii. Oscar Wilde zhodne tvrdí, že iba pokiaľ sa dokážeme „vymaniť z prihlučných požiadaviek ostatných“, môžeme nájsť vnútornú krásu mimo dominantný modus operandi. Aj podľa Foucaulta je to teda možné až potom, čo sa vzdáme našej zvyčajnej práce a začneme sa zaoberať starostlivosťou o seba, že môžeme začať patriť skutočne sebe samým.

Foucault ako aj Wilde zhodne chápu seba-kultiváciu ako proces zdokonaľovania vlastného ja, ktorý nutne neznamená, že sa o okolitý svet nezaujímame, ale že ho chceme v skutočnosti zlepšiť tým, že začneme od seba a od našej radosti z nás samých. Kultivovať špecifický typ individualizmu teda neznamená, že by sme mali byť individualistickí v neo-liberálnom alebo liberálnom zmysle, ale že sa o seba máme starať práve preto, aby sme mohli žiť v zdravom vzťahu so zvyškom spoločnosti. Patriť sebe samému predstavuje nepatriť dominantnému systému a možno tak nakoniec začať skutočne náležať ostatným.

Vo všeobecnej atmosfére časovej chudoby sa tak možno ponúkajú radostná seba-kultivácia, bezcieľne flákanie alebo neproduktívne denné snenie ako adekvátne formy rezistencie. V istom zmysle by sme teda mali usilovať o „svet, v ktorom máme nárok na lenivosť“, ako píšu ANON. Keďže nejasnosť, ktorou je obostretý neproduktívny čas sa môže ľahko stať radikálne otvoreným momentom krehkých výhonkov nových možností. Možno, že skutočné bohatstvo sa skrýva v hrejivom tieni slnečníka.

![](https://res.cloudinary.com/dhxmg9p4i/image/upload/c_scale,w_740/v1561280835/uploads/Screenshot%202019-06-23%20at%2011.06.57.png)