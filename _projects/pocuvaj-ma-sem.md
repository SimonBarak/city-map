---
language: sk
layout: post
image: "/v1561226250/uploads/Screenshot%202019-06-22%20at%2019.57.14.png"
icon: "/v1561367956/uploads/icon-city.jpg"
name: Počúvaj ma sem
title: pocuvaj-ma-sem
lat: '48.211990'
lon: 19.345587
author: Kristína Jamrichová
categories: ''
excerpt: Som Veľký Krtíš. Štatút mesta som získal v roku 1968. Život vo mne
  sa však začal omnoho skôr. Celkom na začiatku, v päťdesiatych rokoch, som
  bol iba sídlisko pre baníkov, ktorí sa prisťahovali z rôznych kútov krajiny
  kvôli práci v neďalekej bani na hnedé uhlie. Sídlisko pripojili k pôvodnej
  dedine. Ľudia aj zvykli hovoriť, že bývajú na sídlisku.

---
Som Veľký Krtíš. Štatút mesta som získal v roku 1968. Život vo mne sa však začal omnoho skôr. Celkom na začiatku, v päťdesiatych rokoch, som bol iba sídlisko pre baníkov, ktorí sa prisťahovali z rôznych kútov krajiny kvôli práci v neďalekej bani na hnedé uhlie. Sídlisko pripojili k pôvodnej dedine. Ľudia aj zvykli hovoriť, že bývajú na _sídlisku_.

_„Tu bol výťah, schodisko, gumolit čistučký. Úplne že krása. Poschodie bolo zasklené celé. Tá chodba bola ako v nemocnici. Svetlá všade. Celý blok žiaril. Vyzeralo to síce ako nemocnica, ale dalo sa tu bývať.“_

V sedemdesiatych rokoch ma socialistický štát horlivo budoval v úsilí vytrhnúť ma z ekonomickej zaostalosti, ktorá sa na mňa nalepila v predchádzajúcom desaťročí. Liekom na zaostalosť mal byť hlavne priemysel. Vedelo sa však, že tunaj- šie hnedé uhlie je nekvalitné a že ťažba nespraví s regiónom zázraky. Ani poloha mimo dopravných ťahov neprispievala k môjmu rozkvetu.

Toky investícií prúdili v socialistickom meste najmä do budovania okrajových častí miest a panelových sídlisk. Centrám sa toľko pozornosti a záujmu nedostávalo. To moje sa ani neunúvali postaviť. Zdá sa, že som bol od samého počiatku zamýšľaný a plánovaný ako _periféria_. Vo vtedajšom štáte však mala aj periféria mať svoje miesto a nemala byť synonymom zaostalosti.

_„Ten prvý dojem, že no ale veď dá sa. Aj keď maličké, ale dá sa.“_

Priestor mesta je závislý od formy výroby a naopak. Sú to spojené nádoby. Hospodárstvo po roku 89 prešlo z kolektívneho na trhové, čo zmenilo aj moju tvár. Musel som sa prispôsobiť. Nový režim však nič prevratné nepriniesol, naopak, s nestabilným regiónom sme niesli na pleciach všetky ťarchy turbulentných deväťdesiatych rokov, z ktorých mnohé znášame dodnes.

_„No, ešte tri-štyri roky to fungovalo okej, ale už potom to išlo dolu vodou. Stále sa tu menili nájomníci. Raz ten prišiel, raz ten, raz ten... A každý iné robil. Ten to dolámal, ten to spravil, ten to...“_

V roku 2015 bol okres Veľký Krtíš zaradený do zoznamu tzv. najmenej rozvinutých okresov. Nezamestnanosť, ktorá  
bola dôvodom zaradenia do zoznamu, síce odvtedy výrazne klesla, no toľko skloňovaná _nedostupnosť_ a _izolovanosť_ mesta pretrváva.

Napriek povesti odrezaného mesta, skúsme o mne schválne uvažovať ako o tzv. priestore _infraštruktúry_. Nie som iba statická kulisa ľudských aktivít, ale _ja sám vždy niečo robím_.

_„Dalo sa to prepojiť. Je tam taká stúpačka, kde ti oni  
dali plombu. A ty si tú plombu, keď si ju odlomila, pustila ďalej, tak ti nabehla teplá voda. Nás vykuruje kotolňa zhora, takže automaticky to, čo cirkuluje do radiátorov teplé, tak aj do vodomerov ide.“_

Podľa architektky Keller Easterling sú typickými znakmi prie- storov infraštruktúry spoločné štandardy, kopírovateľné  
vzorce, cez hranice štátov prenosné architektúry a ideológie. Predstavme si ich ako umelo vysadené lesy, ktoré nemajú na- podobniť skutočný les, ani rešpektovať povahu krajiny. Význam takéhoto lesa môže byť rôzny, ale skôr než pomoc prírode, je to väčšinou vidina zárobku z ťažby dreva. Podobne ako v umelých lesoch veľa druhov živočíchov neprežije, ani súčasné mestá nie sú pre všetkých dôstojným miestom na život. Zástupcovia Veľkého Krtíša sa počas posledných dvoch desaťročí zbavili takmer všetkých mestských zastavateľných pozemkov. Tie sa ocitli v rukách súkromných vlastníkov, čím som prišiel  
o značnú časť svojich možností hýbať nitkami územného, urbánneho, a tým i spoločenského vývoja. Je mojím najväčším problémom nezamestnanosť, alebo skôr mizéria rozmanitých situácií, do akých ľudí tlačí trh práce a bývania?  
K tým prispievajú niektoré rysy, o ktoré sa delím s typom infraštruktúrneho priestoru, ktorý Easterling pomenovala _zóna_. Napríklad väčšinové zahraničné vlastníctvo lokálnej výroby.

Na všetkom chcú ušetriť, najviac na svojich zamestnancoch, kvôli nim sem nakoniec viacerí prišli, pracujú totiž za podstatne menšie mzdy než ľudia u nich doma. Pracovné podmienky a praktiky zamestnávania a prepúšťania radšej nespomínam. Jeden z najväčších zamestnávateľov okresu, taliansky výrobca posilňovacích strojov _Technogym_, je medzi ľuďmi napríklad známy ako _Peklogym_.

Čo však mestskí zastupitelia stále majú, sú rôzne nástroje, ktorými dokážu tvoriť, manažovať, šíriť či podľa svojej potreby zamlčovať _príbehy_. Príbehy o mestskom rozvoji sú intenzívne šírené vo virtuálnom priestore. Sú najmä príbehmi o zveľaďovaní, obsadzovaní, rozširovaní. Dronové zábery

na nové kruhové objazdy, väčšie parkoviská, šťastných ľudí slniacich sa na mestskom kúpalisku či sama hlava mesta prihovárajúca sa Krtíšanom v shote _kávička s primátorom_,  
sa pravidelne objavujú na sociálnych sieťach a mestských weboch. Mesto je dizajnérom príbehov. Nový kruhový objazd bez patričného príbehu by bol ako koláč bez ovocia.

A na koláč máte najväčšiu chuť, keď ho vidíte. Príbeh sa najlepšie rozpráva obrazom. Nedostatok fyzického verejného priestoru nahrádza priestor virtuálny, ktorý je do istej  
miery prístupnejší a umožňuje na príbehy reagovať bezprostredne, spolutvoriť ich a robiť dojem, že mesto nespí. Čo sa však skrýva za opravenými chodníkmi a vybudovanými športovými areálmi? Na čo má mesto ešte dosah?

_„Zveľaďujú len také veci, aby mali ľudia zobáky zavreté. Skrášlia mesto niečím, niečo vystavia, ozdobia. A takú hlúposť ako kruhový objazd, čo pre nás nie je vôbec podstatné.“_

Pred rozostavaným objektom, medzi panelákmi a oproti schátranej budove Slovenskej sporiteľne s typickým dekorom deväťdesiatych rokov stojí bilbord s nápisom „L_uxusný bytový komplex Kaskády_“. Bol to jeden z mojich posledných – mestských – pozemkov. Na webe realitnej kancelárie, ktorá predáva byty v luxusnej bytovke, sa píše:

_„Predstavujeme projekt Rezidencia Kaskády s ambíciou byť atraktívnym moderným priestorom na bývanie aj obchod a aktívne trávenie voľného času. Dôraz na kvalitu vyhotovenia a rešpektovanie moderných materiálov vyústili do vysokých štandardov a atraktívnej ceny a zvyšujú príťažlivosť bývania  
v meste Veľký Krtíš. Komplex Kaskády na Okružnej ulici posúva centrum mesta k jeho juhozápadnému ťažisku a obchodnej zóne a sám sa stáva jeho stredom. Chcete bývať priamo v centre diania? Bývajte v Rezidencii Kaskády!“_

Pozornosť púta najmä pasáž s lákadlom _centra_, ktorým sa  
má po novom stať práve luxusný bytový komplex. Maklérovo vábenie znie ako úškrn nad _právom na centrum_, posolstvom, ktoré koncom šesťdesiatych rokov vyslovil sociológ Henri Lefebvre ako apel za budúcnosť, v ktorej by potreby ľudí neboli podriadené ekonomickej sile.

Dnes _právo na centrum_ vyjadruje väčšmi než túžbu po geogra- fickom centre, existenčnú a politickú túžbu cítiť sa stredobodom svojho životného príbehu. Mať kde _byť_, mať svoje vlastné centrum je jedna z potrieb. Paralelná túžba je potom ocitnúť sa v centre diania, vo víre udalostí, to je pocit, ktorý v Krtíši často absentuje, ľudia tvrdia, _že sa tu nedeje vôbec nič_.

![](https://res.cloudinary.com/dhxmg9p4i/image/upload/c_scale,w_740/v1561226531/uploads/Screenshot%202019-06-22%20at%2020.01.56.png)_Kaskády_ je ako paródia na džentrifikáciu známu z veľkých miest: keď bohatí kolonizujú dosiaľ nepovšimnuté miesta  
a zvyšujú tým ceny za bývanie a služby, čím sa život v lokalite stáva pre nízkopríjmových obyvateľov neúnosne drahým. Projekt rétoricky kopíruje známy jazyk developerov, otázkou však zostáva, pre koho je projekt vo Veľkom Krtíši určený.

Obľúbenými motívmi príbehov mesta sú športoviská (zimný štadión, kúpalisko, park), jedny z posledných enkláv mestského vlastníctva. Sú skutočne verejným priestorom pre všet- kých? Sú oázou a zadosťučinením pre pracujúcich za pásom, ktorí chodia ráno na šiestu do práce? Dokáže byť kúpalisko náplasťou za nízke platy či nedostupnosť bývania? Myslím, že nie. Od týchto mestských sfér však netreba odvracať pozor- nosť, práve naopak. Predstavujem si posúvanie ich možností, rozširovanie ich dosahu. Zrušením karty mesta (viď text M. Růžičkovej) by sa tieto miesta ihneď stali dostupnejšími pre širšiu verejnosť. Úloha emancipovaného mestského subjektu nemá byť zrušenie mocenských ťahov, ale ich premiestnenie, píše Sassen.

Nadobúdam dojem, že príbeh o mojej izolovanosti platí len sčasti. Necítim sa odrezaný od sveta, cenzúru internetu tu nemáte, do Maďarska sa dostanete bez colnej kontroly, sídli tu množstvo zahraničného kapitálu, v továrňach sa pracuje od svitu do mrku, nad strechami domov lietajú drony, v nákupnej zóne stavajú ďalší hypermarket. Čo ma udržiava v letargii,

nie je izolovanosť, je to paradoxne presný opak - moja aktívna účasť v spleti infraštruktúrneho priestoru, ktorá je však aktérom často odcudzená. Kvôli rôznym informačným bariéram jej potenciál nevyužívajú alebo sa upnú na príbehy a nasadia si okuliare, ktoré zahmlievajú jemné, ale dôležité odtiene udalostí.

_„Každý si medzi sebou zavolá, počúvaj, tuto vypadol ten a ten, toho prepustili, nechceš, je voľné, vybavím ti.  
A taký, čo si zháňa robotu, príde, mal ste na internete, že máte voľné. No, už nie je. Ale pritom ešte je, ale odpoveď už je nie.”_

Napriek možnostiam vyjednávania a _hackovania_, je mesto stále výrazne selektívnym a disciplinujúcim priestorom. Takmer nikdy nejde o vopred ohlásené, ale skôr kontinuálne manažovanie obsahu, ktoré diktuje pravidlá hry v mestskom prostredí, píše Easterling. Môže mesto vôbec byť spravodlivým priestorom?

_„Chcela som si spraviť sprchovací kút, pretože to ti dneska veľa nevydá, to ťa vyjde na nejakých 100 eur.  
Aj používaný sa dá kúpiť. V kúpeľni oddelíš tú časť, zamuruješ, spravíš tam kachličky a už máš, sa sprchuješ. Ale ako? Nedovolia ti manipulovať s týmto systémom tu, nemôžeš nič.“_

Benjamin Bratton hovorí o _rozhraniach_ v meste: rozhrania  
sú presvedčivé rétorické uzly medzi mestským tokom: čo je pre mňa otvorené, môže byť pre iného uzatvorené, a tak sú naše vektory rozdielne. Rozhrania sú výbavou, ktorou disponujete a cez ktorú zvažujete a vyjednávate svoje možnosti pohybu v meste.

_„Všimni si nové bloky, čo sú aj zateplené, že niektoré byty majú nad vlastným oknom normálne striešku, z tých vrchných poschodí aby im nepadal bordel na bielizeň, jedno s druhým a tak. A nie je to dobré? Je to dobré. Lebo ten hore na čo bude mať, keď to všetko dopadne len na to prvé poschodie. Ale my tu nemôžeme nič.“_

![](https://res.cloudinary.com/dhxmg9p4i/image/upload/c_scale,w_740/v1561226690/uploads/Screenshot%202019-06-22%20at%2020.04.25.png)![](https://res.cloudinary.com/dhxmg9p4i/image/upload/c_scale,w_740/v1561226726/uploads/Screenshot%202019-06-22%20at%2020.05.09.png)Mestská budova na Železničnej ulici bola v roku 1997 prerobená z kancelárskych priestorov na byty. Dom je v Krtíši známy ako Žlťák. Jeho obyvatelia sú označovaní za _neprispôsobivých_ a jeho samého by Michel Foucault, napriek centrálnej polohe, asi nazval tzv. _iným priestorom_. Prečo Žlťák chradne, dostáva nelichotivé atribúty, bývanie v ňom je nevľúdne a ponižujúce a prečo mesto tento stav udržiava?

Zo Žlťáka trvá cesta peši do centra menej ako päť minút. Nie je fyzicky odsunutý niekam za mesto, naopak, je _mikro-vnútorným mestom_. Ako mestský nájomný dom prekvapivo nemá status sociálneho bývania. Ani výška nákladov na bývanie nenaznačuje, že by malo ísť o takýto typ bývania, i keď si to mnohí myslia. Náklady sa v jednotlivých bytoch líšia v závislosti od počtu členov domácnosti a rozlohy bytu a nie sú malé.

_„No môžeš takto žiť? V mestskom nájme s tým, že ťa potkan za chvíľu zožerie? sa pozeral na mňa a nebál sa ma. Ešte sa vytláčal takto vonka, aby sa celý pretlačil. Takáto tučná guľa dnuka do linky. Ja som už čakala, že vyhryzie celú preglejku a už som nepočula betón ako hryzie, už som počula drevo. A už som vedela, vravím, on je už vonka. Som vyletela z postele ako handra, otvorila linku a on  
sa na mňa pozeral. Som skoro odpadla. Ja naňho, on na mňa. No teraz čo? Chytila som nožnice, zastrihnem? Ale krv, všetko by striekalo. Mne to bolo odporné, hnusné, som sa bála. Chcela som, že rýchlo nožničky doňho pichnem, už iné mi neostávalo, ja som už s nožom takto stála. Ale čo keby mi smrdel v byte. Rozbila by som celé jadro, dali by mi to nahradiť, že ja som poškodila ich majetok, ktorý tu nesmiem demolovať, mám tu len užívať.“_

Zatiaľčo pre nájomníkov znamená udržiavanie stavu, v ktorom sa dom ocitol, extrémnu neistotu, pre mestské autority sa zdá byť v hmotnej i symbolickej rovine komfortné. Mesto sa o údržbu domu, očividne i podľa rozprávania ľudí, už dlho nezaujíma. Opravuje len to, čo už naozaj horí. Z času na čas na schôdzu bytového družstva v susedných domoch prizvú niektorého poslanca, ktorý na sťažnosti susedov reaguje slovami, že m_omentálne sa s problémovou bytovkou bohužiaľ nedá robiť nič_. Potreby, námietky či prosby nájomníkov Žlťáku sa obyčajne vyriešia raz-dva, buď ich ignoráciou alebo neko- nečným odkladaním. Väčšina nájomníkov je v hmotnej núdzi  
a má zriadeného tzv. osobného príjemcu, čo znamená, že mesto samé manažuje platbu nájomného priamym strhávaním čiastky z účtov nájomníkov. Nájomníci navyše často nevedia, za čo platia, administrácia poplatkov je netransparentná. Žlťák je teda ako hmotný objekt pre mesto vyslovene výhodný. Tak- mer nič do neho neinvestuje a každý mesiac mu prináša zisk.

_„Veď väčšina ľudí tu má osobného príjemcu. Inak by tu veľa ľudí už nebolo. Tú škodu na meste hradia tým osobným príjemcom a na splátky. To nemôžeš porušiť a musí ísť mesačne tak, ako má ísť. Prídeš na mesto a byt máš uhradený, že o tom ani nevieš, už ti len vydá bloček.”_

Výnimočná _aura_ Žlťáka nanovo potvrdzuje nálepku _inakosti_ udelenú nájomníkom i samotnému domu. Rádius dosahu tejto aury sa neobmedzuje iba na Žlťák, ale siaha až k susedným (upraveným) domom, kde vraj byty kvôli Žlťáku strácajú na hodnote. Inakosť nájomníkov, samotného domu i okolia teda nie je tvorená len etnorasovým, ale i triednym onálepkovaním. Každé telo, ktoré sa ocitne v Žlťáku, bez ohľadu na to, či je ľudské, či neľudské, rómske alebo nerómske, je automaticky označené. O živenie nálepiek sa následne zaslúžia _príbehy_ obiehajúce okolo ľudí, zvierat i vecí.

_„Veľakrát sa mi stalo, keď som povedal, že kde bývaš,  
že zo Žlťáku, jáj, to je humus. Ináč na mňa pozerajú, aj keď som nie taký, ako si myslia. Aj v robote sa mi to stalo. Ale zavolal som ho ku mne a ukázal som, že normálne žijem aj ja, len som tak, ako som.”_

Človek sa zahanbí, keď uvádza adresu bydliska, no na druhej strane Žlťák znamená pre nájomníkov útočisko, záchranu pred bezdomovectvom, strechu nad hlavou.

_„Počúvaj ma sem – ja mám problém s tým, kde bývam, ale aj som rada, kde bývam, lebo inde šancu nemám.”_

Hmyz a hlodavce prosperujú v útrobách domu, hmyz je doslova votkaný do jeho hmoty. Mesto by sa ako vlastník a správca malo postarať o chemický postrek. Požaduje však od nájom- níkov, aby uhradili časť výdavkov, čo si môže dovoliť len hŕstka. A tak šváby ostávajú a množia sa. Keď je už situácia neúnosná a mesto mlčí, niektorí nájomníci sa dohodnú a sami volajú deratizéra. Postrek má však krátky účinok, ak sa nerea-lizuje v celej budove. Šváby sú za pár mesiacov späť. Neuspokojovaná túžba po chemikálii, ktorá hubí nežiaduci hmyz, je funkciou vyjednávania mesta s nájomníkmi a naopak. Všetci napokon vedia, že postrek je i tak len provi- zórne riešenie, ktoré len nepatrne zmierni výnimočnosť stavu. Trvalé riešenie by vyžadovalo záujem o likvidáciu hmyzu v dome. Tým by však mesto prišlo o bohatý zdroj príbehov. Žlťák bez švábov by už nebol Žlťákom. Šváby udržujú dom v alarmujúcom stave, prispievajú k výnimočnosti miesta a k predstave o animálnosti ľudí, ktorí s nimi chtiac-nechtiac žijú. Mesto v dome chová švábov.

Mesto (neaktivitou) udeľuje Žlťáku moc. Ten sa stáva technológiou, neľudským aktérom, ktorý má moc ovplyvňovať túžby a aktivity ľudí. A naopak, ľudia každodenne pretvárajú Žlťák. Bytový dom je organizmom, ktorý moc (mesta) nielenže znázorňuje, ale aj sám tvorí, ako by povedal Bruno Latour.

Je míľnikom, ku ktorému sa možno vzťahovať; jednak pre ľudí, ktorí žijú v ňom, pre susedov z ulice, pre vlastníkov bytov  
v domoch oproti cez cestu i pre obyvateľov záhradkárskych kolónií za mestom. Viacerí z nich v Žlťáku bývali alebo ho vnímajú (len) ako ďalší spôsob prežitia: zatiaľ čo oni nemajú vodu ani kanalizáciu, v Žlťáku zas majú šváby a sú pod mestskou správou. Také bývanie teda buď dobrovoľne odmie- tajú, alebo naopak, nedosiahnu na možnosť uchádzať sa v ňom o byt.

Motív _inakosti_ plávajúci naprieč mestom a berúci na seba významové odtiene odzrkadľujúce rôzne reality aktérov, nie je iba mechanicky posúvaný, ale vždy nanovo spolutvorený, je to nepretržité stávanie sa Žlťákom a stávanie sa _iným_ v ňom.

_„Ja som prišla do Krtíša fakt s holým zadkom. Nemáte na nič nárok, nie ste čierna, aj také som počula. Od žiadneho úradu som nedostala žiadnu pomoc. Platím 180 eur a som dôchodkyňa, ale pracujem. Keby som nepracovala, tak by to bolo ťažko.”_

História geografií oddeľujúcich skupiny ľudí na základe predstáv o nás a o tých druhých, je dlhá. Autorita tých, ktorí sa považujú za čistých, ako i prispôsobivosť menšiny predstavujúcej hrozbu (znečistenia), sú vyjadrené v mapách umiestňujúcich druhých preč, ďalej od dominantnej väčšiny. Priestorové hierarchizácie v raných kapitalistických mestách 19. storočia boli založené na triednych rozdieloch. Akonáhle si buržoázia osvojila dobové hygienické výdobytky, mohla stvoriť obraz _špinavej_ robotníckej triedy ako protipól k sebe samej, píše David Sibley. Dnes si je stredná trieda naprieč západným svetom dokonale vedomá svojej _očistenej_ identity a je to predovšetkým ona, ktorá z potreby pomenovať samú seba a z frustrácie nad rastúcou ekonomickou neistotou  
a politickou neschopnosťou, hľadá _druhého_ všade možne: v imigrantoch, sexuálnych či etnizovaných menšinách, ľuďoch bez domova.

Podľa Saskie Sassen je to však práve stredná trieda, na ktorej pleciach spočinula zodpovednosť za mestskú identitu. Ona má byť novým mestským subjektom. Henri Lefebvre naopak hovorí o tzv. _šedých obyvateľoch_, anti-občanoch ako novej norme mesta. Majú perifériu v sebe, aj keď obývajú centrum. Zatiaľčo prví cítia zášť z nenaplnených snov o blahobyte, druhých nostalgia dávno nezaujíma a točia sa v kruhu medzi politickou bezmocou a historickým bremenom.

Bolo by treba niečo ako urbánny šamanizmus, ktorý by umožnil účinnejší dialóg medzi týmito pomyslenými skupinami. Šaman, schopný vteliť sa do inej bytosti a zaujať jej uhol pohľadu, následne môže moderovať dialóg, urovnávať konflikty. Urbánni šamani by vo veku infraštruktúrneho priestoru dokázali vyhľadávať a využívať v prospech rôznych užívateľov jeho nahodilosti, vnútorné rozpory a dočasné otrasy. Fungovali by na lokálnych úrovniach a čerili by hladiny zaužívaných praxí v mestskom priestore.

Neistoty strednej triedy sa dnes zreteľne prelínajú s neistotami tých najslabších. Sprivatizovaný verejný priestor či nedôstojné pracovné podmienky už nie sú exkluzívne útrapy strednej triedy. Nedostupnosť bývania sa zase rozšírila z najchudobnej- ších na strednú triedu.

Spolu by sa im efektívnejšie vyhľadávali slabiny a nedostatky priestoru a ľahšie by sa vzopreli niektorým prejavom moci infraštruktúrneho priestoru.

Mestá potrebujú solidaritu v rozmanitosti realít, nie kultúr. Moja realita je iná než tvoja, no slabšie a silnejšie reality spolu dokážu existovať, len musia spolu viesť dialóg. Mapa sveta (a mesta) už nie je ako obrus, s civilizáciou v strede a groteskným dekorom na okraji, ale ako nekonečná sieť.

_„Prečo máš byť človek len preto, že sa vieš rozprávať, vieš byť čistý, vieš byť normálny? Však aj druhý, čo po tebe prejde, aj ten je človek. To isté nosí vo vnútri, čo aj ja. No lenže vieš, každý má svoje vlastné obrazy. Má pred sebou namaľovaný taký obraz, ktorý on chce vidieť a ten nepremaľuješ.”_